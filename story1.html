<!DOCTYPE html>
<html lang="th">
<head>
  <meta charset="UTF-8">
  <meta name="viewport" content="width=device-width, initial-scale=1">
  <title>กฎแห่งกรรม | คนเชือดหมู</title>
  <link href="https://cdn.jsdelivr.net/npm/bootstrap@5.3.2/dist/css/bootstrap.min.css" rel="stylesheet">
</head>
<body class="bg-dark text-white">
  <nav class="navbar navbar-expand-lg navbar-dark bg-black">
    <div class="container">
        <a class="navbar-brand" href="index.html">Horror Stories</a>
        <div class="collapse navbar-collapse">
            <ul class="navbar-nav ms-auto">
                <li class="nav-item"><a class="nav-link" href="index.html">หน้าแรก</a></li>
                <li class="nav-item"><a class="nav-link" href="contact.html">สมาชิก</a></li>
            </ul>
        </div>
    </div>
</nav>




  <div class="container mt-5 mb-5">
    <div class="card bg-secondary text-white p-4 shadow-lg rounded-4">
      <h1 class="mb-3">กฎแห่งกรรม | ตอน: คนเชือดหมู</h1>
      <p><small>26/12/2021</small></p>
      
      <p>แม้ว่าเหตุการณ์นี้จะผ่านมานานมากแล้ว แต่ป้าอรยังจำได้ดี จำได้ถึงใบหน้าที่เต็มไปด้วยความเจ็บปวดของลุงเทือง... ไม่เคยลืม
      กรรม คือ การกระทำที่เกิดจากเจตนา เรามักได้ยินว่า "ทำดีได้ดี ทำชั่วได้ชั่ว" สิ่งที่เราทำกับผู้อื่นมักสะท้อนกลับมาหาเรา ไม่ช้าก็เร็ว... เช่นเดียวกับสิ่งที่เกิดขึ้นกับลุงเทือง จากคำบอกเล่าของป้าอร ภรรยาของเขา</p>

      <p>ลุงเทือง ชายร่างสูงใหญ่ หุ่นกำยำ เป็นชาวจังหวัดอุทัยธานี มีพี่น้องสี่คน ฐานะทางบ้านยากจน ทำให้ต้องทำงานหาเงินตั้งแต่เด็ก อะไรที่เป็นเงินเป็นทอง ลุงเทืองไม่เคยปล่อยผ่าน</p>

      <p>ตั้งแต่เด็ก ลุงเทืองมีหัวทางการค้า ช่วงหนึ่งเขารับ "ไอติมกระติก" มาขาย เดินสะพายกระติก สั่นกระดิ่งไอติมไปรอบตลาด ในยุคนั้นไอติมถือเป็นขนมชั้นเลิศ หวานเย็นชื่นใจ ขายดีมาก ลุงเทืองและน้องๆ มักไปขายทั้งเช้าและหลังเลิกเรียน ช่วยสร้างรายได้ให้ครอบครัว</p>

      <p>เมื่อเรียนจบ ม.ศ.4 ลุงเทืองแต่งงานกับป้าอร ชาวจังหวัดอ่างทอง ซึ่งมีเพียงตาและยายดูแลมาตั้งแต่เด็ก ลุงเทืองจึงย้ายมาอยู่บ้านป้าอร ช่วยทำสวน ไร่นา ปลูกผัก หาปลาไปขายที่ตลาด รายได้พอเลี้ยงชีพ ไม่เดือดร้อนนัก</p>

      <p>จนกระทั่งยายของป้าอรล้มป่วย ต้องใช้เงินรักษา ลุงเทืองจึงต้องหางานพิเศษเพิ่ม เพราะรายได้จากสวนไม่เพียงพอ และนี่คือจุดเริ่มต้นของเรื่อง...</p>

      <p>ขณะเดินหางานในตลาด ลุงเทืองได้พบป้าคนหนึ่งที่เสนอให้ไปช่วยงานที่ร้านของแก ลุงเทืองตอบตกลงทันที โดยไม่รู้ด้วยซ้ำว่างานอะไร</p>

      <p>ป้าพาเดินไปเรื่อยๆ จนถึง "ร้านขายหมูสด" แกจึงเฉลยตำแหน่งงานว่า ต้องการคนเชือดหมู</p>

      <p>"เห็นหุ่นเอ็งแล้ว ป้าอยากได้มาช่วยแทนคนเก่า ทำแค่เช้ามืด เสร็จแล้วก็ส่งหมูที่ตลาด" ป้าบอก</p>

      <p>เมื่อได้ยินว่าเป็นงานช่วงเช้ามืด ลุงเทืองคิดว่าพอสายๆ ยังไปทำงานอย่างอื่นได้ จึงตกลงรับงาน และเริ่มทำคืนนั้นทันที</p>

      <p>เวลาตีหนึ่ง ลุงเทืองมาที่บ้านป้าเจ้าของร้าน ลุงที่ทำงานเก่าพาเขาขึ้นรถไปรับหมูจากคอก หมูสิบตัวถูกนำมาที่โรงเชือด</p>

      <p>หัวใจลุงเทืองเต้นแรง ทั้งกลัว ทั้งไม่เคยทำ แต่ด้วยความจำเป็นเรื่องเงิน เขาจำต้องก้าวต่อไป</p>

      <p>ที่โรงเชือด เขาได้เจอกับทิดชาย ชายอีกคนที่ทำหน้าที่เชือดหมู ทิดชายต้มน้ำในกระทะใบใหญ่รอไว้ เมื่อขนหมูลงจากรถ ทิดชายสาธิตวิธีการเชือดหมูให้ลุงเทืองดู</p>

      <p>เมื่อหมูเดินผ่าน ทิดชายใช้ไม้ดำข้าวฟาดลงที่หน้าผากหมู หมูร้องดิ้นอย่างเจ็บปวด ก่อนจะโดนแทงที่คอ เลือดทะลักใส่กะละมัง แล้วนำไปลวกขน ผ่าครึ่งตัวเตรียมขาย</p>

      <p>ตัวต่อไป... ถึงคราวของลุงเทือง แม้แรกๆ จะเก้ๆ กังๆ แต่ไม่นานก็ชำนาญ เชือดหมูวันละสิบตัว เว้นเฉพาะวันพระ</p>

      <p>หลังทำอาชีพนี้ได้สองปี ด้วยหัวการค้าเดิม ลุงเทืองแยกตัวมาเปิดร้านขายหมูเอง ไม่นานก็มีกินมีใช้ ซื้อบ้าน ซื้อที่ดิน ครอบครัวสุขสบาย จนเขาหลงลืมสิ่งที่เคยทำลงไป...</p>

      <p>และแล้วกรรมก็ตามทัน...</p>

      <p>วันหนึ่ง ขณะขี่รถจักรยานยนต์กลับจากตลาด แขนขวาของลุงเทืองเกิดชาเฉียบพลัน บังคับรถไม่ได้ รถเสียหลักล้มลงอย่างแรง</p>

      <p>หน้าผากของเขากระแทกกับท่อนไม้ใหญ่ข้างทาง — ท่อนไม้ที่ขนาดใกล้เคียงกับไม้ที่เขาเคยใช้ฟาดหัวหมู</p>

      <p>ลุงเทืองดิ้นทุรนทุราย เลือดไหลอาบหน้า แขนขวาไร้เรี่ยวแรง ป้าอรที่ซ้อนท้ายล้มลงด้วย แต่บาดเจ็บเล็กน้อย เธอร้องขอความช่วยเหลืออย่างสิ้นหวัง</p>

      <p>แม้จะมีคนช่วยส่งโรงพยาบาล แต่ระหว่างทาง ลุงเทืองร้องโหยหวนไม่ต่างจากหมูที่เคยโดนเขาฟาด</p>

      <p>หมอวินิจฉัยว่าเขาเป็นอัมพาต ปากเบี้ยว พูดไม่ได้ รักษาอยู่นานหลายปี ทรัพย์สินที่หามาได้จากการขายหมู ถูกขายหมด เพื่อรักษาตัวจนเกือบหมดเนื้อหมดตัว</p>

      <p>ลุงเทืองทนทุกข์ทรมานอยู่นาน กินข้าวไม่ได้ อาการทรุดลงเรื่อยๆ และในที่สุด เขาก็เสียชีวิตลง หรือว่านี่... คือผลแห่งกรรม? แขนข้างที่เคยใช้ฆ่า กลับมาชาไร้เรี่ยวแรง หน้าผากที่เคยฟาดหมู กลับถูกไม้ฟาดอย่างเจ็บปวด</p>

      <p>แม้ดูเผินๆ เหตุการณ์อาจไม่รุนแรง แต่เหตุใดผลกรรมถึงตามมาหนักหนาถึงเพียงนี้?</p>

      <p>ใครทำอย่างไร ย่อมได้รับผลเช่นนั้น กรรมของคนเชือดหมู... ทัณฑ์มาทันในชาตินี้!</p>

      <p class="fst-italic">ป.ล. ขอให้อ่านด้วยใจบันเทิง เสมือนนิยายเรื่องหนึ่ง โปรดใช้วิจารณญาณในการอ่าน</p>
     
      <div class="mt-4">
        <a href="index.html" class="btn btn-light">ย้อนกลับ</a>
      </div>
    </div>
  </div>
  

  <nav class="navbar navbar-expand-lg navbar-dark bg-black">
  </nav>

<footer class="text-center p-4 bg-dark">
  <p>Copyright © 2025 HorrorStories</p>
</footer>
  <script src="https://cdn.jsdelivr.net/npm/bootstrap@5.3.2/dist/js/bootstrap.bundle.min.js"></script>
</body>
</html>
